---
layout: default
title: Finanční řízení podniku
permalink: /ekonomie/financni-rizeni-podniku/
---

### Finanční řízení podniku (finanční management) - 4 hlavní úkoly

1. **Získávat kapitál pro současné i budoucí potřeby podniku a rozhodovat o jeho struktuře** (zda úvěry krátkodobé, či dlouhodobé, či emise cenných papírů…)
2. **Rozhodovat o použití finančních zdrojů** (např. zda financovat vývoj nových výrobků, nové technologie, investice do pozemků, budov…)
3. **Rozhodovat o rozdělování zisku** (zda jej použít jako kapitál, nebo vyplatit ve formě dividend…)
4. **Zaznamenávat, analyzovat, kontrolovat a řídit hospodářskou stránku činnosti podniku**. K tomu slouží základní finanční výkazy (Rozvaha, Výkaz zisků a ztrát a Cash flow), **finanční prognózování a plánování**

### Financování, tvorba, rozdělování a užití finančních zdrojů podniku

#### Podoba financování

- **Peněžní - věcné** (vkládáme peníze, devizy, pohledávky, CP x stroje, nemovitosti, půda)
- **Běžné (řádné)** - udržuje normální chod podniku, je to zajišťování a vynakládání peněz na běžný provoz podniku (nákup materiálu, paliva, energie, mzdy, úhrada daní). Převážně se týká oběžných aktiv.
- **Mimořádné** - při zakládání podniku (pořízení budov, pozemků, staveb…), při rozšiřování podniku (nákup dalšího výrobního zařízení, akcií…), při spojování, při likvidaci podniku (vyrovnání dluhů…), při mimořádných událostech (požár, povodeň, krádež…)

#### Dělení financování

##### Podle původu finančních prostředků

- **Vlastní kapitál –** patří majitelům. V podniku jednotlivce tvoří jeho peněžitý i nepeněžitý vklad, případně vklady společníků. V obchodních společnostech ho tvoří:
    - **základní kapitál** - (peněžní i nepeněžní vklady), s.r.o. a a.s. ho tvoří povinně, jeho výše se zapisuje do obchodního rejstříku
    - **emisní ážio** - kladný rozdíl mezi skutečně dosaženou prodejní cenou akcií a jejich cenou nominální. Je to částka, o kterou byl kapitál a.s. zhodnocen trhem
    - **rezervní fond** - pojistka proti nepředvídaným rizikům v podnikání slouží ke krytí ztrát a k překonání nepříznivého průběhu hospodaření společnosti, povinně ho tvoří a.s. a s.r.o., družstvo tvoří tzv. **nedělitelný fond**
    - **nerozdělený zisk** - část zisku po odvodu daní, která se nerozděluje mezi majitele, ale slouží dalšímu podnikání = **akumulace kapitálu** (nepředstavuje hotové peníze). Větší firma lépe odvolává tlakům konkurence. Pokud firma koupí jinou firmu = **akvizice**

- **Cizí kapitál** dluh podniku, který musí v určité době splatit


##### Podle způsobu opatření zdrojů

- **interní (vnitřní)** samofinancování -  především z vytvořeného zisku, v širším pojetí i financování z odpisů a tržeb za prodaný majetek
- **externí (vnější)** – jsou získávány vně podniku, tj. úvěry, dluhy, emise akcií a obligací, kapitálové vklady…


##### Podle času

- **krátkodobé** - na dobu do 1 roku (financují se krátkodobé potřeby – oběžný majetek – úhrada mezd, nákup materiálu)
- **střednědobé** - na dobu od 1 – 3 let
- **dlouhodobé** - na dobu delší než 3 roky (financování dlouhodobých potřeb – DM)


### Finanční analýza

*Finanční analýza zkoumá finanční zdraví podniku a je neodmyslitelnou součástí systematického řízení podniku po stránce financí. Finanční analýza je zpětná vazba všech aktivit podniku – odhalí, kam se podnik v jednotlivých oblastech finančního řízení dostal, jaké finanční cíle se  mu podařilo naplnit a ve kterých naopak pokulhává.*

#### Hlavní úkoly FA

Úkolem finanční analýzy je zjistit, které činitele a s jakou intenzitou přispěly k aktuální finanční situaci vašeho podniku.

Finanční analýza představuje základní zdroj informací, díky kterým můžete posoudit stav finančního zdraví podniku (tzn. hospodářské výsledky) a vytváří nezbytný předpoklad pro budoucí rozhodování o finanční stránce podniku.

Pokud budete pravidelně zkoumat finanční kondici podniku, přispěje to:

- ke kontrole a hodnocení předchozích aktivit v rámci finančního řízení podniku,
- k posouzení výchozí finanční situace podniku a nalezení odpovědí, proč je finanční situace vašeho podniku taková, jaká je,
- k odhalení možných následků vlastních finančních rozhodnutí,
- k identifikaci slabých míst a problémových oblastí ještě dříve, než se vymknou z kontroly,
- k porovnání reálných výsledků hospodaření s plánovanými,
- k získání podkladů pro zlepšování finančního řízení podniku,
- k náhledu na váš podnik z pohledu nezainteresovaného člověka zvenčí.

#### Využití výsledků finanční analýzy

Výsledky finanční analýzy poskytují informace nejen samotnému podnikateli pro finanční řízení podniku, ale také třetím subjektům, jimiž mohou být například investoři, věřitelé, státní orgány a další. Ukazatelé finanční analýzy jsou základem pro hodnocení firmy při žádosti o podnikatelský úvěr u banky, od výsledku hodnocení se taktéž odvíjí i cena, kterou za bankovní produkty zaplatíte. Finanční analýza se také provádí při žádostech o dotaci z fondů Evropské unie.

#### Jak postupovat při finanční analýze

Finanční analýza se sestává z logických kroků, které na sebe navzájem navazují. V první řadě je třeba vybrat vhodné ukazatele a způsob jejich vyčíslení. Není třeba se bát, že byste ji vypracovat nezvládli, analýza totiž pracuje především s účetními výkazy, které jsou běžnou součástí výkaznictví každého podniku.

Dalším krokem by mělo být porovnání získaných dat s konkurencí v daném odvětví (je podnik podprůměrný, průměrný nebo nadprůměrný vzhledem k hlavním konkurentům?), porovnání dat s historickými výsledky podniku, porovnání s plánem a porovnání mezi jednotlivými odděleními podniku (pakliže jde o větší podnik).

Dále byste měli odhalit vzájemné vztahy mezi jednotlivými ukazateli finanční výkonnosti podniku a v případě potřeby najít příčiny špatného stavu podniku. Na to pak musí přirozeně navázat návrh a realizace opatření na změnu nedostačujícího stavu.

Finanční analýza by měla být ideálně zakončená vyhodnocením výsledků přijatých opatření v rámci finančního řízení firmy.

#### Poměrové ukazatele – metoda finanční analýzy pro podnikatele

Základním metodickým nástrojem pro finanční analýzu jsou tzv. poměrové ukazatele. Jde o formu číselného vztahu mezi jednotlivými ukazateli. Poměrové finanční ukazatele se běžně vypočítávají vydělením jedné položky (skupiny položek) jinou položkou (skupinou položek), mezi kterými existuje určitá souvztažnost.

Poměrová analýza vychází z dvou účetních výkazů – rozvahy a výkazu zisků a ztrát. V praxi se nejčastěji používá 5 skupin poměrových ukazatelů – ukazatelé rentability (výnosnosti), likvidity, aktivity (řízení aktiv) a zadluženosti (struktury zdrojů).

#### Ukazatelé rentability

Ukazatelé rentability přináší informace o efektivitě vašeho podnikání – hodnotí ziskovost podniku. Čím vyšší hodnoty dosáhnou, tím lépe. Dokáží také říci, zda je efektivnější pracovat s vlastními prostředky nebo cizím kapitálem. Prozradí, jak úspěšně jste zhodnotili svůj vlastní kapitál v podnikání a poukazuje na slabé stránky v hospodaření.

Z matematického hlediska poměřují zisk dosažený podnikáním s výší zdrojů, které byly použity k jeho dosažení. Tyto ukazatele měří celkovou efektivitu řízení firmy a patří k nejdůležitějším ukazatelům.

##### Příklady výpočtu ukazatelů rentability

Všechny ukazatele se počítají v procentuálních hodnotách, proto je třeba podíly jednotlivých údajů nakonec vynásobit hodnotou 100.

|Rentabilita vlastního kapitálu|zisk (nebo ztráta)/ vlastní kapitál|
| - | - |
|Rentabilita aktiv|zisk (nebo ztráta) / celková aktiva|
|Rentabilita dlouhodobého kapitálu|zisk (nebo ztráta) / (dlouhodobé závazky + vlastní kapitál)|
|Rentabilita tržeb|zisk (nebo ztráta) / tržby|
|Rentabilita nákladů|zisk (nebo ztráta) / celkové náklady|

#### Ukazatelé likvidity

Ukazatelé likvidity poukazují na to, jak rychle jste schopni splácet své krátkodobé závazky. Porovnávají se závazky vůči disponibilním prostředkům.


##### Příklady výpočtu ukazatelů likvidity

Ukazatelé likvidity se vyjadřují v číselných jednotkách.

|Běžná likvidita|oběžná aktiva (peníze v pokladně a na bankovním účtu) / krátkodobé závazky|doporučená hodnota je v rozmezí 1,5 – 2,5|
| - | - | :- |
|Pohotová likvidita|(oběžná aktiva – zásoby) / krátkodobé závazky|doporučená hodnota je v rozmezí 0,7 – 1,2|
|Okamžitá likvidita|finanční majetek / krátkodobé závazky|doporučená hodnota je v rozmezí 0,2 – 0,5|
||||

#### Ukazatelé aktivity

Ukazatelé aktivity poskytují informace o tom, jak efektivně hospodaříte se svými aktivy (majetkem, pohledávkami, zásobami atd.), tedy respektive, jak dlouho v nich máte vázány finanční prostředky. Sleduje se jak obrat (kolikrát za rok se zásoby otočí), tak doba obratu (jak dlouho držíte peníze v podobě zásob), kdy obrat by měl být co nejvyšší a doba obratu naopak co nejnižší.

##### Příklady výpočtu ukazatelů aktivity

Obrat se vyjadřuje v jednotkách (obrátkách za rok), doba obratu ve dnech.

| | |
| - | - |
|Obrat aktiv|tržby / celková aktiva|
|Obrat zásob|tržby / zásoby|
|Obrat pohledávek|tržby / pohledávky|
|Doba obratu závazků|závazky / průměrné denní tržby|
|Doba obratu zásob|zásoby / průměrné denní tržby|
|Doba obratu pohledávek|pohledávky / průměrné denní tržby|

#### Ukazatelé zadluženosti

Ukazatelé zadluženosti hodnotí úvěrové zatížení podniku, tzn. že udávají vztah mezi cizími a vlastními zdroji financování podniku a měří rozsah, v jakém podnik používá k financování dluhy. Úvěrové zatížení je určité výše žádoucí, nesmí ale podnik zatěžovat vysokými finančními náklady. Vyšší zadluženost je možná, ale jen za cenu vyšší rentability.

##### Příklady výpočtu ukazatelů zadluženosti

Ukazatelé zadluženosti se s výjimkou úrokového rozpětí vyjadřují v procentech.

| | |
| - | - |
|Úrokové krytí|(zisk před zdaněním + nákladové úroky) / nákladové úroky|
|Míra zadluženosti|cizí zdroje / vlastní kapitál|
|Míra celkové zadluženosti|cizí zdroje / celková aktiva|

Pro výpočet poměrových ukazatelů existují na internetu také on-line kalkulačky, do kterých jen dosadíte vaše data.

#### Výsledky finanční analýzy pomocí poměrových ukazatelů

Výsledky dosažené využitím metody poměrových ukazatelů nelze přijímat bez výhrad, odrážejí totiž pouze údaje skryté v účetních výkazech. Lze je chápat jako obraz finanční situace podniku – ne dokonalý, ale přesto o něčem vypovídající. Dají se označit jako určité síto, které zachytí ty aspekty finančního řízení, které si vyžadují hlubší analýzu.
